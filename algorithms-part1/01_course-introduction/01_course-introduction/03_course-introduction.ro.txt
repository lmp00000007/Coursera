Bine ați venit. Eu sunt Bob Sedgewick, profesor de
știința calculatoarelor la Princeton. Acesta este cursul nostru online, Algoritmi, realizat de
mine și de Kevin Wayne aici la Princeton. Vom începe cu o discuție generală despre
motivul pentru care ați vrea să studiați algoritmi și o mică discuție despre
resursele de care aveți nevoie pentru acest curs. Deci, ce este acest curs? Este
un curs de nivel intermediar despre algoritmi. Ne vom concentra asupra
programării și rezolvării de probleme în contextul aplicațiilor reale, focalizându-ne
asupra a două aspecte, și anume Algoritmi, care sunt metode de rezolvare a
problemelor, și Structuri de date, care memorează informația asociată unei probleme și
care merg mână în mână cu algoritmii. Acestea sunt subiectele de bază pe care
le vom aborda în prima parte și în partea a doua a cursului. Prima parte se referă la tipuri de
date, sortare și căutare. Vom studia câteva structuri de date și algoritmi care sunt 
de bază pentru toate metodele pe care le abordăm, și anume stive, cozi, saci ("bags")
și cozi cu priorități. Apoi vom aborda algoritmi clasici de sortare, aranjare într-o anumită
ordine. Aceștia vor fi sortare rapidă ("quicksort"), sortare prin interclasare ("mergesort"), sortare piramidală ("heapsort")
și sortare digitală ("radix sort"). Vom mai aborda metode clasice de căutare, incluzând arbori binari de căutare,
arbori binari de căutare red-black și tabele de dispersie. Partea a doua a cursului este
pentru algoritmi mai avansați incluzând algoritmi pentru grafuri, algoritmi clasici de căutare
în grafuri, algoritmi pentru arbore minim de acoperire și pentru drum minim, algoritmi de prelucrare
a șirurilor de caractere incluzând expresii regulate și compresia datelor. Și apoi,
câțiva algoritmi avansați care utilizează algoritmii de bază pe care i-am discutat
mai devreme în curs. Deci, de ce ar studia cineva algoritmi? Ei bine, efectul lor
este foarte extins și cuprinzător. Începând cu internetul, biologia, comerțul
electronic, până la grafica pe calculator, securitate, multimedia, rețele sociale și
aplicații științifice, algoritmii sunt peste tot în jurul nostru. Sunt utilizați pentru
filme și jocuri video, pentru simularea coliziunii particulelor, sunt utilizați pentru
studierea genomului și diverse alte aplicații. Deci, acesta e un motiv important
pentru a studia algoritmi, și anume că efectul lor este extins și cuprinzător. De asemenea,
studierea algoritmilor e interesantă deoarece au origini foarte vechi. Primul algoritm
pe care l-am studiat este din 300 d.H., cel puțin din vremea lui Euclid. Conceptul
de algoritm a fost de fapt formalizat aici la Princeton, de Church și Turing, în
anii 1930. Dar cei mai mulți algoritmi pe care-i avem în vedere au fost descoperiți
în ultimele decenii. De fapt, unii au fost descoperiți de studenți într-un curs
ca acesta. Și există mulți alți algoritmi care așteaptă să fie descoperiți de
către studenți ca voi. Motivul principal pentru pentru care oamenii studiază algoritmi, este pentru a
putea rezolva probleme care altfel nu ar putea fi abordate. De exemplu, în primul curs
vom vorbi despre problema conectivității în rețea, adică
dându-se o mulțime foarte mare de elemente care sunt conectate două câte două, există
o modalitate de a trece de la unul la altul pe o cale formată din conexiuni? După
cum puteți vedea din acest exemplu, nu este clar dacă există sau nu o astfel de cale,
avem nevoie de un program pentru a afla, de fapt, avem nevoie de un algoritm eficient pentru
a afla. In acest caz, răspunsul este că există o astfel de cale. Un alt motiv de a studia
algoritmi este pentru stimularea intelectuală. Algoritmii sunt obiecte de
studiu foarte interesante. Don Knuth, care a scris mai multe cărți despre algoritmi și
care a fost un pionier în acest domeniu spunea că "Un algoritm trebuie văzut pentru a fi
crezut." Nu poți doar să te gândești la un algoritm, trebuie să lucrezi cu el.
Un alt citat, din Francis Sullivan, spune "Algoritmii remarcabili sunt poezia
calculului. Ca un vers, ei pot fi" conciși, subtili, denși și chiar misterioși.
Dar odată descoperiți, ei aruncă o nouă și strălucitoare lumină asupra unui aspect
al calculului." Algoritmii sunt interesanți pentru stimularea intelectuală. Un alt motiv pentru care
mulți studiază algoritmi și bănuiesc că mulți dintre voi, este că e necesar să
înțelegi algoritmii buni, algoritmii eficienți, structuri de date potrivite, pentru a
fi un programator competent. Linus Torvalds, cel care a creat Linux, spune că
diferența dintre un programator prost și unul bun este dacă el consideră mai important 
codul pe care-l scrie sau structurile de date pe care le utilizează. Programatorii proști sunt 
preocupați de cod, programatorii buni sunt preocupați de structurile de date și de relațiile
dintre ele. Și, aș adăuga, de algoritmii care le prelucrează. Niklaus
Wirth, alt pionier în știința calculatoarelor, a scris o carte renumită,
Algoritmi + Structuri de Date = Programe. Un alt motiv pentru a studia algoritmi în
zilele noastre este că au devenit un limbaj comun pentru înțelegerea naturii.
Algoritmii sunt modele computaționale, și modelele algoritmice înlocuiesc în prezent
modelele matematice în investigația științifică. În secolul douăzeci, oamenii de știință au
realizat modele matematice pentru a încerca să înțeleagă un fenomen natural. Curând, a devenit
limpede că acele modele matematice erau dificil de rezolvat. A fost dificil
de a găsi soluții, pentru a putea testa ipoteze asupra fenomenului natural.
Deci, din ce în ce mai mult în zilele noastre oamenii creează modele computaționale,
prin care încearcă să simuleze ce s-ar putea întâmpla în natură pentru a
încerca s-o înțeleagă mai bine. Algoritmii joacă un rol extrem de important în acest
proces. Și vom vedea câteva exemple de acest tip în acest curs. Un alt motiv
important este că, dacă știi cum să utilizezi eficient algoritmi și structuri
de date, vei avea o șansă mult mai mare la interviuri pentru un job în industria
IT decât dacă nu știi acest lucru. Deci acestea sunt mai multe motive, pe care tocmai
le-am discutat, pentru studierea algoritmilor. Impactul lor este extins și cuprinzător,
au rădăcini foarte vechi și oferă noi oportunități, ne permit să rezolvăm
probleme care altfel n-ar putea fi abordate, îi puteți utiliza ca stimulent
intelectual, pentru a deveni un programator competent. Ei ar putea să dezvăluie
secretele vieții în univers, și sunt utili pentru amuzament și pentru profit. De fapt,
un programator ar putea întreba, de ce să studiezi și altceva? Ei bine, sunt suficiente motive
solide pentru a studia și altceva, dar îndrăznesc să afirm că nu există niciun motiv
pentru a nu studia algoritmi. Deci, pentru acest curs avem două resurse despre care vreau
să vorbesc și să mă asigur că sunteți familiari cu ele înainte de a intra în conținutul
propriu-zis. Acesta este un model de publicare pe care Kevin Wayne și cu mine l-am dezvoltat și l-am
utilizat de mulți ani, și credem că e un mod foarte eficace de a susține prelegerile
de felul celor pe care le vom susține în acest curs. În partea de jos, opțional
pentru acest curs, avem un manual. Este un manual tradițional
care acoperă în detaliu subiectele din curs, de fapt mult mai multe subiecte decât
putem prezenta în prelegeri. Și apoi, în sprijinul acelui manual, există material gratuit
online pe care-l numim site-ul cărții. Puteți merge pe site-ul cărții pentru a vedea
fișierele prezentărilor. Dar mai important, acolo există cod sursă, exerciții și
multe alte informații. De fapt, poate de zece ori mai mult decât există în carte,
inclusiv un rezumat al conținutului. Deci, pe parcursul acestui curs veți accesa
frecvent site-ul cărții în timp ce lucrați online. Adesea oamenii întreabă despre cunoștințele
anterioare necesare. Vom presupune că, cei care se înscriu la acest curs știu să programeze,
și cunosc bazele buclelor, tablourilor, funcțiilor. Au anumite cunoștințe de programare
orientată obiect și recursivitate. Utilizăm limbajul Java, dar nu ne oprim
asupra limbajului, Îl utilizăm în principal ca limbaj explicativ. Folosim și matematică,
dar nu matematică avansată. Dacă vreți să revedeți materialul care credem că e necesar
înainte de a studia materialul din acest puteți face o trecere rapidă în revistă
studiind secțiunile 1.1 și 1.2 din carte, fie de pe site-ul cărții, fie din
manual. Dacă vreți o revizuire mai detaliată, avem un manual complet numit O
introducere în programarea în Java: O abordare interdisciplinară. Există 
de asemenea un site al cărții și un manual. Dar ideea este că trebuie să puteți scrie programe,
și un exercițiu rapid de pregătire este de a scrie un program Java pe
calculatorul dvs., poate utilizând un model de programare, așa cum este descris pe site-ul cărții.
Vom furniza informații mult mai detaliate despre acest lucru atunci când ajungem la teme.
Puteți folosi propriul vostru mediu de programare dacă aveți unul preferat, sau
îl puteți descărca pe al nostru. Avem instrucțiuni pe Internet despre cum se face aceasta.